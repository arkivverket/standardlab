# Rapport: StandardLab behovssamtaler, fjerde kvartal 2022

Denne rapporten oppsummerer funn fra den første runden med behovsinnhenting i StandardLab. Det ble avdekket to nye behov, i tillegg til at flere av de allerede kjente behovene ble bekreftet og/eller utdypet. Det kom også inn innspill som ikke handlet direkte om behov innenfor StandardLabs virkeområde (for eksempel innspill til tilnærmingen og oppgaver som løses av andre), men som likevel nevnes som interessante funn i denne rapporten.

## Om behovssamtalene

Det ble gjennomført 13 intervjuer i perioden 13. oktober til 11. november 2022. Intervjuobjektene ble valgt ut for å være et representativt utvalg av forvaltningen, ut fra faktorer som sektor, størrelse og geografi. Intervjuobjektene ble oppfordret til å velge deltakere med ulik fagbakgrunn, inkludert arkiv/dokumentasjonsforvaltning, IT/arkitektur, informasjonsforvaltning og saksbehandling.

| **Statlig forvaltning** | **Kommunal forvaltning** | **Andre (arkivinstitusjoner og felleskomponentforvaltere)** |
| --- | --- | --- |
| Departementenes sikkerhets- og serviceorganisasjon DSS | Vestfold og Telemark fylkeskommune | IKA Rogaland |
| Vegdirektoratet | Rogaland fylkeskommune | Arkivsenter Sør (Tidl. IKAVA) |
| Domstolsadministrasjonen | Drammen kommune | Digitaliseringsdirektoratet (eInnsyn og eFormdling) |
| Statsforvalternes fellestjenester | Stjørdal kommune | |
| Statnett | | |
| Pasient- og brukerombudene | | |
| Sørlandet sykehus SSHF | | |

Samtalene ble gjennomført som halvstrukturerte intervjuer, og vi har skrevet en intervjuguide som har vært benyttet i alle intervjuene. Intervjuobjektene ble bedt om å tenke fritt rundt hva de trenger og/eller ønsker at skal være standardisert innenfor dokumentasjonsforvaltning og arkiv, og om å identifisere faktorer eller prosesser som fremstår som vanskelige innenfor dagens standardisering. Samtalen dreide seg deretter om at Arkivverket skulle få bedre forståelse av ideene og utfordringene.

## Funn

### Nye behov

Det vil bli registrert to nye behov som følge av behovssamtalene.

1. **Metadata for gjenfinning**
Fire intervjuobjekter pekte på at det å finne igjen et bestemt dokument/informasjonsobjekt er et sentralt mål for deres dokumentasjonsforvaltning. Blant de konkrete forslagene til løsning var mer bruk av tagging av dokumenter, og å redusere avhengigheten til fritekstfelter for å finne igjen dokumentene.
> _- Det er gjenfinningen som er utfordringen. En standard vil gi bedre tjenester til de som søker om innsyn._  
> _- Vi ser ulike måter å bruke felter på, og ulike skriveregler. Bør være færrest mulig fritekstfelt._
2. **Beskrivelser av datasett**
To intervjuobjekter pekte på at man ønsket seg standardisering av hvordan datasett beskrives og struktureres. Dette kan henge sammen med at dagens standardisering er bedre tilpasset sakarkiver enn objektarkiver.
> _- Vi ønsker å lage felles skjema når vi beskriver datasett._  
> _- Noen krav til en struktur her hadde hjulpet de som skal forvalte dataene senere._

StandardLab vil vurdere om det er hensiktsmessig å beskrive behovene slik de gikk fram, eller om våre vurderinger tilsier at det som beskrives er konsekvenser av underliggende behov.

### Kjente behov

Syv av behovene som allerede var registrert i backlog ble nevnt i intervjuene. Det var spesielt tre behov som gikk igjen.

1. [**Interoperabilitet / integrasjoner (#21)**](https://github.com/arkivverket/standardlab/issues/21)
> _- Det viktigste for fremtiden er å se på integrasjonsstandarden, tvinge fram interoperabilitet._  
> _- Det trengs en protokoll for hva som overføres (innhold), hvordan, når og til hvor. Det handler om løsningsarkitektur og hvordan dokumentasjonsforvaltning passer inn der._
2. [**Produksjon av uttrekk (#15)**](https://github.com/arkivverket/standardlab/issues/15)
> _- Det er en kostbar og stor jobb med å få tatt uttrekk._  
> _- Hvordan sørge for at leverandørene lager ordentlige uttrekk._
3. [**Integritet (#13)**](https://github.com/arkivverket/standardlab/issues/13)
> _- Når man skal fange dokumentasjon_ _må_ _integriteten være godt ivaretatt._

Det kom også innspill som støtter følgende behov.

- [Autentisitet (#12)](https://github.com/arkivverket/standardlab/issues/12)
- [Arbeidsflyter (#16)](https://github.com/arkivverket/standardlab/issues/16)
- [Vurdering av dokumentasjonsverdi (#8)](https://github.com/arkivverket/standardlab/issues/8)
- [Arkivstandarder for bestemte fagfelt (#9)](https://github.com/arkivverket/standardlab/issues/9)

Det at behov har fått støtte i behovssamtalene vil kunne påvirke prioriteringen av behov framover.

### Andre funn som behandles av StandardLab

Noen intervjuobjekter ga innspill som ikke peker direkte på behov, men heller er innspill til hvordan StandardLab bør jobbe.

> _- Dere bør ikke standardisere arkivperioder og klassifisering._  
> _- Vi bør lene oss mer på internasjonale standarder, og man må ha god grunn til å lage noe eget norsk._  
> _- Det er viktig at dere finner balansen mellom presist fagspråk og klarspråk._  
> _- Vi tar vare på data så det kan brukes for andre formål enn det opprinnelig var laget for. Kanskje er det lurt å skille mer på dokumentfangst og langtidsbevaring?_  
> _- Godkjenningsordningen som er i dag – bør den forbli eller skrotes? Den har både fordeler og ulemper._

### Funn som sendes videre

Flere ting som ble nevnt i intervjuer er mer egnet for behandling i andre fora enn StandardLab. Disse vil kanaliseres til rette vedkommende – i hovedsak andre deler av Arkivverket.

> _- Forholdet mellom arkivering og postliste er en utfordring – knytningen her hemmer arkivering._  
> _- Se hvordan man kan ta vare på strukturert informasjon. Å ta vare på det som PDF er helt ubrukelig._  
> _- Vi trenger en oversikt over hva som er nødvendig å kvalitetssikre._
